---
layout: default
date: 2019-11-28 12:56:26 +0000
toc: true
title: Farba do płytek - na czym polega malowanie płytek?
description: Farba do płytek - na czym polega malowanie płytek?
image: ''

---
Kafelki, które wyglądały świetnie kilka lat temu, dzisiaj mogą okazać się nieestetyczne, niemodne lub po prostu nudne. Jednak ich kompletna wymiana często wiąże się ze sporymi kosztami i generalnym remontem kuchni lub łazienki. Można tego uniknąć, decydując się na przemalowanie płytek. Odpowiednia farba w połączeniu z wybranymi dodatkami pozwoli na metamorfozę pomieszczenia nawet w ciągu jednego weekendu.

## Sposób na szybki remont

Płytki zazwyczaj są całkiem trwałym materiałem. Jednak w miarę ich użytkowania tracą one dawny blask. Kafle podłogowe wycierają się, a fugi tracą kolor. Gruntowna wymiana glazury może okazać się kosztowna i uciążliwa. Zazwyczaj oznacza to wynajęcie ekipy lub poświęcenie dni wolnych na samodzielnie wykonanie remontu.

Dlatego pozostawienie i pomalowanie starych kafelków może być dobrym pomysłem na szybką i nieskomplikowaną metamorfozę pomieszczenia. Decydując się na takie rozwiązanie, nie musisz liczyć się z koniecznością skuwania i zrywania kafelków. Jest ono także atrakcyjne cenowo w porównaniu z dokładną modernizacją łazienki czy kuchni.

Malowanie płytek nie jest czynnością trudną i wcale nie wymaga wynajęcia specjalisty. Zabieg w całości można wykonać samodzielnie, a jedynym wymogiem jest dobre przygotowanie. Nie są do tego potrzebne żadne skomplikowane narzędzia. Dodatkowo taka renowacja nie generuje hałasu - przez co nie będziesz musiał się martwić, że zakłócisz spokój sąsiadów. Po przemalowaniu kafelków nie będzie trzeba dużo sprzątać, tak jak dzieje się po ich wymianie. Cały proces jest stosunkowo prosty i szybki do wykonania - metamorfozę można skończyć w zaledwie kilka dni.

## Wybór farby do płytek

Asortyment farb przeznaczonych do malowania płytek, jaki oferują producenci, jest stosunkowo niewielki. Na rynku dostępne są farby dwuskładnikowe, których zaletą jest brak konieczności gruntowania powierzchni przed malowaniem. Decydując się na farby jednoskładnikowe, należy pamiętać również o wyborze odpowiedniego gruntu.

Farby, którymi maluje się kafelki, przeznaczone są także do malowania metalu, szkła, betonu, tworzyw sztucznych oraz kamienia. Stosuje się następujące produkty:

* Farby epoksydowe - farby tego rodzaju są odporne na ścieranie oraz na działanie detergentów. Rozcieńcza się je wodą i nie generują nieprzyjemnego zapachu.
* Farby alkidowo-uretanowe - zwykle maluje się nimi metal, ale nadają się również do odświeżania kafli. Ich zaletą jest wysoka odporność na ścieranie, dlatego warto je wybrać do malowania płytek podłogowych.
* Farby akrylowe do płytek - są one przeznaczone typowo do kafelków. W przeciwieństwie do zwykłych farb akrylowych, są one odporne na działanie wilgoci. Można nimi malować również szkło oraz metal.

Zwykłe farby stosowane do ścian nie nadają się do malowania płytek, ponieważ zwyczajnie spłynęłyby one z gładkiej powierzchni. Jednak po odpowiednim zagruntowaniu glazury można użyć zwykłych farb lateksowych lub olejnych. Należy jedynie pamiętać, żeby były one odporne na mycie.

Takie rozwiązanie może okazać się korzystne, jeżeli zależy ci na szerszej palecie kolorów. Niestety w ofercie farb przeznaczonych do malowania płytek wybór odcieni jest mocno ograniczony.

Należy mieć na uwadze, że inną farbę stosuje się do płytek podłogowych, a inną do tych położonych na ścianie. W przypadku podłogi powłoka powinna być wyjątkowo odporna na ścieranie. Natomiast kafelki ścienne, szczególnie te w prysznicu, wymagają farby wodoodpornej i niepodatnej na działanie detergentów. Dobierając produkt, warto się również zastanowić nad rodzajem wykończenia. Powłoka satynowa jest bardziej elegancka, błyszcząca natomiast optycznie powiększy pomieszczenie.

## Jak prawidłowo pomalować płytki?

Zmiana wystroju pomieszczenia za pomocą farby do płytek nie jest trudna Aby efekt był zadowalający, należy się do tego odpowiednio przygotować:

* Wszelkie ubytki w kafelkach należy uzupełnić, aby powierzchnia do malowania była równa. Najlepiej do tego użyć silikonowego wypełniacza lub kleju.
* Płytki należy dokładnie umyć i odtłuścić przeznaczonym do tego preparatem.
* Stare silikony powinny zostać usunięte. Po malowaniu należy je wymienić na świeże.
* Aby malowanie było łatwiejsze, płytki warto zmatowić. Wtedy farba lub grunt będą miały większą przyczepność do powierzchni. Należy do tego użyć drobnoziarnistego papieru ściernego. Szczególnie ważne jest wykonanie tej czynności w miejscach o wysokiej wilgotności (prysznic) oraz na posadzce. Następnie kafelki powinno się odpylić.
* Jeżeli gruntujesz płytki, należy dobrać odpowiedni preparat do stosowanej farby. Wystarczy nałożyć jedną lub dwie warstwy podkładu, zaczynając od fug.

Tak przygotowana powierzchnię można zacząć malować. Farbę należy dokładnie wymieszać, ściśle trzymając się zaleceń producenta. Do nakładania produktu najlepiej używać wałków gąbkowych - pędzle pozostawią widoczne smugi. Można także zastosować metodę natryskową, jednak spośród wymienionych jest ona najtrudniejsza.

Po pierwszym malowaniu powinno się odczekać 16-24 godzin. Po tym czasie można nałożyć drugą warstwę. W przypadku podłogi powinno się zastosować trzy powłoki.

Jeżeli używasz farby epoksydowej, na koniec możesz zabezpieczyć całą powierzchnię za pomocą bezbarwnego lakieru. Płytki podłogowe można dodatkowo pokryć warstwą antypoślizgową.

Farby do płytek nabierają swoich właściwości przez długi czas od nałożenia. Mogą one dojrzewać nawet do 20 dni. Dlatego nie można ich myć ani wycierać od razu po wyschnięciu.

Jeżeli zależy ci na szybkim i bezproblemowym remoncie łazienki lub kuchni, pomalowanie kafelków może okazać się doskonałym rozwiązaniem. Nie wymaga to specjalnych nakładów finansowych, wystarczy zakup kilku odpowiednich materiałów i narzędzi. Jest to dobry pomysł na całkowitą odmianę charakteru pomieszczenia przy niewielkim wysiłku. Samodzielne przeprowadzenie takiej metamorfozy przyniesie sporo satysfakcji.