---
layout: post
date: 2019-11-28 13:09:57 +0000
toc: true
title: Farba do mebli - jak pomalować meble w szybki sposób?
description: Farba do mebli - jak pomalować meble w szybki sposób?
image: "/uploads/Jak-wygląda-wymiana-uszczelki-w-kranie.jpg"

---
Mebli, które się znudziły, wcale nie trzeba wymieniać na nowe. Dobrym pomysłem na odświeżenie wnętrza jest pomalowanie elementów wyposażenia. Można w ten sposób wydobyć drzemiący w nich potencjał i całkowicie odmienić charakter pomieszczenia. Aby efekt takiej metamorfozy był zadowalający, ważny jest dobór właściwej farby do mebli.

**Rodzaje farb do mebli**

Wśród dostępnych rodzajów farb, nie każda nadaje się do wszystkich powierzchni. Zastanawiając się, czym pomalować meble, warto pomyśleć, na jakim efekcie ci zależy. Na rynku istnieje wiele rodzajów farb:

* Emalie akrylowe. Ich spoiwem jest żywica akrylowa a rozcieńczalnikiem woda. Dzięki temu nie wydzielają dużo zapachu i szybko schną. Dają matowe, półmatowe lub błyszczące wykończenie. Są mało odporne na uszkodzenia mechaniczne, ale mogą wytrzymać trudne warunki pogodowe oraz promieniowanie UV. Dzięki temu z biegiem lat meble nie zmienią koloru.
* Farby ftalowe (alkidowe). Podstawą ich składu są żywice alkidowe i oleje, co czyni je odpornymi na czynniki zewnętrzne. Powierzchnie nimi pokryte wytrzymają uszkodzenia mechaniczne, działanie wody i temperatury. Ich największą wadą jest ciężki zapach podczas malowania.
* Farby kredowe. Składają się z wody, proszku kredowego oraz pigmentu - dzięki prostocie ich składu są łatwe do samodzielnego wykonania. Dają matowe wykończenie, szybko schną i nie wydzielają ostrego zapachu. Są ekologiczne i nadają się do mebli dziecięcych. Ponieważ taka farba jest mało odporna na uszkodzenia i czynniki zewnętrzne, warto ją zabezpieczyć lakierem lub woskiem do mebli.
* Lakiery i lakierobejce. Jeśli pożądanym efektem jest podkreślenie słoi, sprawdzi się w tym lakier. Lakierobejca nada meblowi kolor, zachowując naturalny rysunek drewna. W zależności od typu lakieru lub lakierobejcy można uzyskać matowe, satynowe lub błyszczące wykończenie. Lakiery wodorozcieńczalne mają słaby zapach i szybko schną, ale są mało odporne na zarysowania. Alternatywą są lakiery poliuretanowe, jednak te mają tendencję do ciemnienia.
* Farby renowacyjne. Ten typ farb jest przeznaczony specjalnie do odnawiania mebli. Nadaje się on do drewna, laminatu, sklejki, jak i płytek ceramicznych. Odznaczają się odpornością na wszelkie uszkodzenia. Ich wadą jest długi czas schnięcia (do 12 godzin) w połączeniu z koniecznością nałożenia 2-3 warstw.
* Farby tablicowe. Pomalowana nimi powierzchnia nadaje się do pisania kredą oraz zmywania na sucho i mokro. Nadaje się do mebli dziecięcych, np. na blat stolika lub drzwi szafy, po których będzie można rysować.

**Jak przygotować mebel przed malowaniem?**

Przed przystąpieniem do malowania mebla należy go odpowiednio do tego przygotować. Wszystkie szuflady powinny zostać wyjęte, a gałki, uchwyty i zawiasy odkręcone. Powierzchnia powinna być zmatowiona, sucha i odpylona. Do szlifowania należy użyć papieru ściernego o odpowiedniej grubości.

Przed pokryciem powierzchni farbą warto pozbyć się z niej wszystkich rys i wgłębień. Świeżo nałożona farba mogłaby podkreślić takie defekty, dając nieestetyczne wykończenie. Płytkie rysy można zeszlifować, a te głębsze wypełnić kitem do drewna.

Po wygładzeniu powierzchni należy ją odpylić, przecierając wilgotną szmatką. Niektóre rodzaje powierzchni, szczególnie drewnianych, przed malowaniem wymagają użycia farby podkładowej. Zastosowanie podkładu jest uzależnione także od rodzaju stosowanej farby - przykładowo wymagają tego emalie akrylowe.

**Metamorfoza mebla**

Do malowania mebli należy użyć wałka z krótkim włosiem. W przypadku trudno dostępnych miejsc można wykorzystać pędzel. Aby powłoka była trwała, a rezultaty zadowalające, należy pamiętać o nałożeniu kilku, przynajmniej dwóch warstw. Ważną kwestią jest odczekanie odpowiedniej ilości czasu pomiędzy kolejnymi malowaniami. Aby uzyskać lepszą przyczepność farby, kolejne, wysuszone powierzchnie można dodatkowo zmatowić za pomocą papieru ściernego.

Efekt końcowy oraz jego trwałość zależy głównie od zastosowanej farby, odpowiednio dobranej do przeznaczenia. Meble takie, jak komody, półki pod telewizor, czy kredensy są mało eksploatowane. Dlatego można do nich dobrać farby mniej trwałe - akrylowe, kredowe. Elementy wyposażenia znajdujące się w ogrodzie, kuchni, czy pokoju dziecięcym wymagają bardziej odpornych powierzchni. Tu warto wybrać farby wytrzymałe na uszkodzenia mechaniczne.

Jeżeli odnawiany mebel będzie stał w pokoju dziecięcym, należy zadbać, aby stosowana farba była bezpieczna. W przypadku, gdy nałożona powłoka wydziela ostry zapach, mebel należy dokładnie wywietrzyć przed wstawieniem go do pokoju.

**Zakończenie**

Pomalowanie starego mebla to świetny sposób na nadanie mu zupełnie nowego, atrakcyjnego wyglądu. Warto zdecydować się na taki krok, gdy chcesz odświeżyć wystrój pomieszczenia bez konieczności kupowania nowych mebli. Rozwiązanie takie jest oszczędne i szybkie.